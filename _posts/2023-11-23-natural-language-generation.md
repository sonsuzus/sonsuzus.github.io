---
title: Natural Language Generation (NLG)
author: sonsuz
date: 2023-11-23 23:02:41 +0300
categories: [Proje,Yapayzeka]
tags: [veri,yapay zeka,nlg,natural language,doğal dil,yapayzeka,zeka,duygu,dil,dil işleme]
---



Günümüzde, teknolojinin hızla geliştiği bu çağda, bilgisayarlar artık veri depolamaktan çok
daha fazlasını yapabiliyorlar. İnsan gibi doğal bir şekilde iletişim kurmak da buna dahil. NLG, yani
Natural Language Generation, yapay zeka içinde özel bir alt kategori olarak nitelendirilebilir ve
bilgisayarların insan gibi doğal dil üretme yeteneği olarak tanımlanır. Dili anlama ve dil üretmeyi
hedefler. Bu teknoloji iş dünyası, eğitim, oyun geliştirme, sağlık sektörü gibi pek çok alanda kullanılır.
Örneğin müşteri hizmet botlarının daha doğal ve insansı konuşmalarını sağlamak için, müşterinin
alışveriş geçmişine göre kişiselleştirilmiş reklamlar üretmek için kullanılabilir. NLG, karmaşık ve çok
miktarda veriyi anlamlı hikayelere, raporlara, metinlere dönüştürerek hayatımızı kolaylaştırıyor. Peki
bu teknoloji tam olarak nasıl çalışıyor? Gelecekte hangi alanlarda kullanılabilir? Ve son olarak, etik
olarak doğru mu?

NLG veri analizi ve dil modellemesi gibi yapay zeka teknikleri içerir ve makine öğrenimi veya
derin öğrenme teknikleriyle eğitilir. Çalışma süreci genellikle veri girişi ile başlar. Bu veriler pek çok
yapıda olabilirler. Örneğin, finansal performans verileri, spor istatistikleri, dilbilgisi kuralları ve çok
daha fazlası. Ardından dil modellemesi adı verilen bir aşamada NLG bu veriyi anlamaya çalışır,
örüntüler, bağlamlar arar. Bu adım verinin ifade edilmesi için çok önemlidir. Sonraki aşamada, metin
oluşturma aşamasında, elde edilen dil modeli bilgisini temel alan, anlamlı ve doğal dilde metinler
üretilir. Kısaca, koca bir veri denizinden anlamlı ve kapsamlı bir özet çıkarılır. Daha sonra oluşturulan
metnin doğrulama ve iyileştirmesi yapılır. Metnin tutarlı, anlaşılır ve istenilen formatta olup olmadığı
kontrol edilir. En son aşamada da oluşturulan metin çıktı olarak sunulur. Bu çıktı herhangi bir rapor,
öykü, özet, haber yazısı veya başka bir metin olabilir.

NLG, pek çok farklı alanda, pek çok farklı amaçla kullanılabilir ve kullanılıyor da. Günümüzde
sıklıkla sohbet botları, reklamcılık, oyun geliştirme ve finans alanlarında kullanılsa da gelecekte çok
daha geniş bir kullanım alanı olacağı düşünülüyor. NLG, sanat ve eğlence alanında şiirler, hikayeler,
senaryolar oluşturulmak için kullanılabilir. Eğitim alanında daha kişiselleştirilmiş veya etkileşimli
öğrenme materyalleri üretebilir. Tıp alanında daha hızlı hastalık teşhisleri veya tedavi önerileri
sağlayabilir. Çeviri ve dil hizmetleri alanında daha hızlı ve doğru dil çevirileri gerçekleştirebilir. Hatta
hukuki raporların oluşturulması, yasal araştırılmaların yapılması için de kullanılabilir. Bunlar
gelecekteki olası kullanım alanlarından sadece birkaç tanesi. Bu kullanım alanları, gelecekte zamanın
ihtiyaçlarına ve teknolojinin gelişimine bağlı olarak çeşitlenebilir. Hayatı kolaylaştırma potansiyeli çok
yüksek olan NLG’nin gelecekte çok daha yaygın ve gelişmiş olacağı düşünülüyor.

NLG çok yenilikçi ve kullanışlı bir teknoloji olarak görülse de etik olarak ne kadar doğru olduğu
tartışmaya açık bir konu. Pek çok faydası olsa da bu teknoloji etkili ve dürüst şekilde kullanılmazsa
olumsuz etkiler bırakabilir. Örneğin doğal dilde metin oluşturarak duygusal tepkileri etkileyerek
manipülasyon veya algı yaratabilir, sahte ve yanıltıcı içeriklerin oluşturulma riski doğar, ayrımcılık
içeren veya kırıcı olan bir dil kullanımı insanları incitebilir, mahremiyete zarar verebilecek ölçüde veri
kullanımı kişisel bilgilerin açığa çıkmasına neden olabilir, NLG veya diğer yapay zeka teknolojilerinin
aşırı kullanımı bazı mesleklerin kaybolmasına neden olabilir, eğer herkes için erişilebilir ve
kullanılabilir olmazsa beraberinde sosyal eşitsizlik getirebilir. Ancak gizlilik ve güvenlik, insani
değerleri önemseyen bir yaklaşım, farkındalık gibi bazı önlemler alınırsa bu etik meselelerinin önüne
büyük ölçüde geçilebilir.

Kısacası, hala kafalarımızda bir çok soru işareti uyandırsa da NLG teknolojisinin insanlığa
katkıları ve gelecekte yapabilecekleri inkar edilemeyecek ölçüde. Bu yüzden bazı önlemler alarak ve
aşırıya kaçmayarak kullanılırsa insanlığın gelişimine ve hayatlarımızın kolaylaşmasına çok yardımı
olabilir.